## Ներածություն

Հարգելի՛ ընթերցող։

__Բեյսիկ-Փ__ նախագծով ես պատմում եմ ծրագրավորման լեզվի _ինտերպրետատոր_ 
գրելու հիմնական մոտեցումների մասին։ Բացի բուն ինտերպրետացիան, ես այստեղ 
պատմում եմ նաև ծրագրի տեքստի _բառային_ (լեքսիկական) և _շարահյուսական_ 
(սինտաքտիկ) վերլուծությունների, ինչպես նաև վերլուծության ժամանակ հանդիպող 
_սխալների_ մասին։

Բնականաբար իմ նպատակը արտադրության մեջ օգտագործվող ծրագրավորման լեզվի 
իրականացումը չէ։ «Բեյսիկ-Փ» անվան «Փ» մասնիկը «փոքր» բառի առաջին տառն է։ 
Այն ցույց է տալիս, որ իրականացվողը պարզագույն մի լեզու է։ Դե իսկ «Բեյսիկ»-ը 
ցույց է տալիս, որ այդ լեզուն դասական BASIC լեզվի մի ենթաբազմություն է (կամ, 
ավելի ճիշտ կլինի ասել, ուսուցողական տարատեսակ է)։

Բայսիկ֊Փ իրականացնելիս ես ընթացել եմ հետևյալ քայլերով․

1. _Իրականացվող լեզվի_ սահմանում ― EBNF գրառմանբ սահմանել եմ Բեյսիկ֊Փ-ի
քերականությունը։ [Բեյսիկ-Փ լեզուն](language.md) բաժնում մանրամասն ներկայացրել
եմ քերաականության բոլոր կանոնները, ինչպես նաև լեզվի բառային կառուցվածքը։
2. _Ինտերպրետատորի բաղադրիչների_ սահմանում և իրականացում ― ըստ լեզվի 
քերականության սահմանել և իրականացրել եմ լեզվի ինտերպրետատորի միջուկի
ինտերֆեյսներն ու դասերը։ [Ինտերպրետատորի բաղադրիչները](components.md) 
բաժնում դրանք բոլորը հերթականությամբ ներկայացրել եմ և պարզաբանել եմ
յուրաքանչյուրի նշանակությունը։
3. _Շարահյուսական վերլուծություն_ ― նորից ըստ սահմանված քերականության 
իրականացրել եմ շարահյուսական վերլուծիչ՝ _ռեկուրսիվ վայրէջքի_ մեթոդով։ Դրան 
զուգահեռ, օգտագործելով քերականության տերմինալային սիմվոլների բազմությունը, 
իրականացրել եմ լեզվի բառային վերլուծիչը։ Այդ մասին պատմում եմ
[Շարահյուսական վերլուծություն](parsing.md) բաժնում։
4. _Ինտերպրետացիա_ ― Երբ արդեն ավարտել էի շարահյուսական վերլուծիչի վրա արվող 
հիմնական աշխատանքները, ստուգեցի, որ վերլուծիչը ճանաչում է Բեյսիկ֊Փ լեզվի 
հիմնական լեզվական կառուցվածքները։ Այնուհետև սկսեցի իրականացնել լեզվի բոլոր
բաղադրիչների ինտերպրետացիան։ [Ինտերպրետացիա](interpretation.md) բաժնում
ներկայացնում եմ «Ինտերպրետատորի բաղադրիչները» բաժնում սահմանված բոլոր 
բաղադրիչների ինտերպետացիայի վարքը։


